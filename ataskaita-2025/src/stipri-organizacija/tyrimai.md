# Tyrimai ir analizės

## Integracijos tyrimas

**Tyrimo tikslas:** įvertinti pirmakursių integracijos į Vilniaus
universitetą sėkmę ir identifikuoti tobulintinas sritis, siekiant
pagerinti akademinę, socialinę ir kultūrinę naujai įstojusių studentų
(-čių) patirtį.

**Kas buvo tiriama:** pirmo kurso BA ir MA (tiek vietinių, tiek
užsienio) studentų (-čių) integracijos į Universitetą sėkmingumas.

**Tyrimas atliktas:** nuo 2024 m. spalio 2 d. iki 2024 m. lapkričio 1 d.

**Svarbiausios ataskaitos išvados:**

1. Per pastaruosius trejus metus studentų (-čių) įsitraukimas į
integracijos renginius augo, ypač tarp bakalauro studentų (-čių), kurių
tvarkaraščiai labiau atlaisvinti renginių lankomumui. Tuo tarpu
magistrantai (-ės) dalyvauja rečiau -- tai lemia didesnis užimtumas ir
mažesnis renginių pritaikymas jų poreikiams. Nors „Renovatio Studiorum"
išlieka populiariausias renginys, matosi ir padalinio renginių lankymo
augimas, kitų centrų veiklas riboja informacijos trūkumas ir logistinės
kliūtys.
2. Studentai (-ės) dažniausiai susiduria su mokymosi sunkumais, kuriuos
sieja su laiko planavimu, organizuotumu ir informacijos įsiminimu. Kita
dažna problema -- paini universitetinė struktūra ir nesuprantamos
taisyklės. Dauguma šias problemas sprendžia savarankiškai arba
pasikliauja kursiokų (-ių) pagalba, o oficiali pagalba -- nors ir
vertinama -- dažnai lieka nepasiekiama dėl ribotos komunikacijos.
3. Nors studentai (-ės) vertina savo kursų atmosferą ir jaučiasi
mikro-bendruomenių dalimi, bendras ryšys su universiteto bendruomene
tebėra silpnas. Informacijos apie studijų valdymą, laisvalaikį ir
individualias galimybes vis dar trūksta, ypač pirmakursiams (-ėms).
Norint skatinti įsitraukimą ir pagerinti patirtį, būtina tobulinti
informacijos sklaidą bei stiprinti oficialius pagalbos ir bendruomenės
ryšius.

## Akademinės etikos tyrimas

**Tyrimo tikslas:** nustatyti dažniausiai pasitaikančius akademinio
nesąžiningumo būdus ir mastą Vilniaus universitete.

**Kas buvo tiriama:** akademinio nesąžiningumo mastas Universitete,
skirtingi akademinės etikos nesilaikymo būdai ir sukčiavimo atvejų
dažnumas.

**Tyrimas atliktas:** nuo 2024 m. gruodžio 10 d. iki 2025 m. sausio 10
d.

**Svarbiausios ataskaitos išvados:**

1. **Akademinio nesąžiningumo paplitimas.** 80 % studentų bent kartą per
  pastaruosius metus atliko veiklą, kurią galima laikyti akademiškai
  nesąžininga. Tai rodo didelę problemos apimtį.

2. **Technologijų poveikis.** Dirbtinio intelekto (DI) įrankių, tokių
  kaip ChatGPT, Copilot ar Quillbot, naudojimas tampa vis labiau
  paplitęs -- net 55,9 % studentų (-čių) juos naudojo akademiniams
  tikslams, o 14,54 % tai darė nuolat (11 ir daugiau kartų).

3. **Neaiškios DI naudojimo taisyklės.** Net 24,44 % studentų (-čių)
  nurodė, kad jiems nėra aiškios DI naudojimo taisyklės universitete, o
  11,40 % teigė apie jas tiesiog nežinantys.

4. **Plagijavimo mąstas.** 35,97 % studentų (-čių) bent kartą perfrazavo
  ar kopijavo turinį be nuorodos, kas rodo nepakankamą dėmesį citavimo
  ir akademinio raštingumo ugdymui.

5. **Neleistinų šaltinių naudojimas.** 35,77 % studentų bent kartą
  naudojo neakademinius šaltinius, tokius kaip Vikipedija ar YouTube,
  akademiniams darbams be tinkamos kritinės analizės.

6. **Svetimų darbų pateikimas.** 1,37 % studentų bent kartą pateikė kitų
  asmenų atliktą darbą kaip savo. Nors skaičius ir nedidelis, bet tai
  vis tiek kelia susirūpinimą.

## VU SA Bendruomenės tyrimas

**Tyrimo tikslas:** įvertinti Organizacijos narių įsitraukimą į VU SA
veiklas ir išsiaiškinti priežastis, kurios skatina jų (ne)įsitraukimą.

**Kas buvo tiriama:** VU SA 2024-2025 metų kadencijos narių įsitraukimas
į organizacijos veiklas, strateginius tikslus bei vidinės komunikacijos
vertinimas.

**Tyrimas atliktas:** nuo 2024 m. lapkričio 18 d. iki 2024 m. gruodžio 1
d.

**Svarbiausios ataskaitos išvados:**

1. **VU SA narių įsitraukimas.** Bendras VU SA narių įsitraukimas yra 70
  proc., o vadovaujančias pareigas užimančių narių įsitraukimas siekia
  75 proc. Labiausiai įsitraukę (78 proc.) jaučiasi VU SA nariai,
  Organizacijoje veikiantys ketverius ar daugiau metų.

2. **Bendrųjų kompetencijų ugdymas.** Didelė dalis VU SA narių įvardijo,
  kad veikdami Studentų atstovybėje ugdosi bendrąsias kompetencijas.
  Pastebėtas poreikis daugiau dėmesio skirti tarpkultūriškumo
  kompetencijos ugdymui. Atsižvelgę į šį poreikį tarpkultūriškumo temą
  įtraukėme į VU SA narių pavasario mokymus.

3. **Kitų kompetencijų ugdymas.** VU SA nariai įvardijo, kad be bendrųjų
  kompetencijų, Studentų atstovybės veikloje jie ugdosi vadybinius,
  organizacinius ir laiko planavimo įgūdžius, gebėjimą efektyviai
  komunikuoti, žinias apie Universitetą ir Lietuvos aukštąjį mokslą. Šie
  duomenys buvo panaudoti kuriant VU SA narių kompetencijų žemėlapį,
  skirtą padėti kryptingai ir nuosekliai kelti VU SA narių
  kompetencijas.

4. **VU SA narius motyvuojantys veiksniai.** Nariai įvardijo, kad
  didžiausios naudos, kurias jie įgauna veikdami Studentų atstovybėje,
  yra įgytos kompetencijos, bendruomenė ir prasminga saviraiška.

## CO2 pėdsako tyrimas

**Tyrimo tikslas:** šia ataskaita siekta įvertinti Vilniaus universiteto
Studentų atstovybės (VU SA) veiklų poveikį aplinkai, analizuojant CO₂
emisijas ir identifikuojant pagrindinius taršos šaltinius.

**Kas buvo tiriama:** 2024 m. VU SA vykdytos veiklos, susijusios su
transportu, atliekų kiekiu, energijos vartojimu ir spausdinimu bei jų
sugeneruotas CO₂ emisijas.

**Tyrimas atliktas:** 2024 m. sausio--gruodžio mėn.

**Svarbiausios ataskaitos išvados:**

1. Bendras VU SA veiklos CO₂ emisijų kiekis per 2024 m. sudarė 15,63 t.
  Daugiausiai emisijų kilo iš transporto ir atliekų.

2. Automobiliai išliko dažniausiai naudojama transporto priemone, sukėlus
  7,46 t CO₂. Alternatyvos, kaip traukiniai, pasižymėjo gerokai mažesne
  tarša -- 68 kartus mažiau CO₂ vienam kilometrui.

3. Didžiausią atliekų dalį sudarė maisto ir plastiko atliekos,
  atitinkamai sukėlusios 571 kg ir 1 421 kg CO₂.

4. Nors dalis veiklos skaitmenizuota, spausdinimui vis dar sunaudota virš
  10 tūkst. lapų, sugeneravusių 68,4 kg CO₂.

5. Energijos vartojimas (21 472 kWh) sudarė 5 kg CO₂ emisijų, tačiau jo
  kontrolė ribota dėl priklausomybės nuo VU infrastruktūros.

Plačiau su ataskaita galite susipažinti [čia](https://www.vusa.lt/lt/naujiena/vu-sa-co-ataskaita-2024-metais).
