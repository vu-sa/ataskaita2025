# Projektai

## Valstybės studijų fondo finansuotas projektas „Tarptautiškumas - nuo idėjos iki realių pavyzdžių“

Vilniaus universiteto Studentų atstovybė 2024 m. įgyvendino projektą
„Tarptautiškumas -- nuo idėjos iki realių pavyzdžių", kurio tikslas buvo
stiprinti tarptautinių studentų (-čių) integraciją į aukštojo mokslo
sistemą, socialinį bei kultūrinį gyvenimą ir darbo rinką Lietuvoje.
Projektas buvo įgyvendintas nuo 2024 m. kovo 1 d. iki gruodžio 1 d., į
veiklas įtraukė daugiau nei 500 studentų (-čių) iš įvairių studijų
pakopų ir sričių.

Projekto metu buvo organizuota konferencija apie tarptautiškumo svarbą
aukštajame moksle, sukurta ir transliuota tinklalaidė, vykdyta viešinimo
kampanija apie užsienio studentų (-čių) patirtis, atlikti tyrimai apie
jų integraciją bei įsidarbinimo galimybes. Taip pat buvo optimizuota
SPEAK kalbų mokymosi platforma, suformuotas informacinis paketas apie
darbo teises ir paiešką Lietuvoje, atnaujinta VU Karjeros dienų svetainė
su naudinga informacija užsienio studentams (-ėms).

Projektas padėjo aktualizuoti tarptautiškumo reikšmę, skatino akademinės
bendruomenės bendradarbiavimą, prisidėjo prie geresnių integracijos
priemonių kūrimo ir atvėrė kelią tolimesniems pokyčiams, gerinantiems
užsienio studentų (-čių) patirtį Lietuvoje.

## Vilniaus miesto savivaldybės finansuotas projektas „Studentų dienos minėjimas Vilniaus universitete“

Projekto įgyvendinimas buvo orientuotas į Vilniaus universiteto
bendruomenės stiprinimą per tikslingas edukacines ir kultūrines veiklas,
siekiant skatinti tarpusavio ryšį tarp studentų (-čių), akademinio
personalo ir administracijos. Projektu siekta ne tik sukurti platformas
bendravimui, bet ir aktualizuoti studentišką gyvenimą per šiuolaikinius
kontekstus, įtraukiant dalyvius į turinio kūrimo ir refleksijos
procesus.

Pagrindinės veiklos -- teminė fotografijų paroda ir protmūšis -- buvo
parinktos kaip priemonės, leidžiančios pasiekti tiek socialinius, tiek
pažintinius projekto tikslus. Parodoje pristatyti vaizdiniai,
atspindintys studentišką patirtį bendrabučiuose ir su ja susijusias
iniciatyvas, sudarė pagrindą diskusijoms apie kasdienybės kultūrą ir jos
vietą akademinėje aplinkoje. Protmūšis tapo forma neformaliam žinių
patikrinimui bei bendruomeniniam įsitraukimui, kuriame dalyvavo įvairios
universiteto grupės.

Vertinant rezultatus pastebima, kad dalis planuotų kiekybinių rodiklių
buvo įgyvendinti iš dalies -- pavyzdžiui, nors parodą aplankė mažiau
lankytojų nei tikėtasi, renginiai sulaukė aktyvaus dalyvių įsitraukimo,
o socialiniuose tinkluose pasiekti sklaidos rodikliai atitiko prognozes.
Taip pat pažymėtina, kad parodos organizavime dalyvavo studentai (-ės),
kas sustiprino jų praktinius gebėjimus ir bendradarbiavimo
kompetencijas.

Projekto įgyvendinimo metu pasiektas reikšmingas kokybinis rezultatas --
stiprėjo vidiniai bendruomeniniai ryšiai, plėtėsi jaunimo organizacijų
įsitraukimo galimybės, atsirado terpė įvairioms grupėms reikštis už
formalaus mokymosi ribų. Tokia patirtis yra svarbi ne tik konkrečiam
laikotarpiui, bet ir ilgesnio laikotarpio institucinės kultūros
stiprinimui.

## Naujai pateikti projektai 

Per ataskaitinį laikotarpį taip pat buvo teikti ir gauti [du projektai](https://www.vusa.lt/lt/naujiena/vu-sa-projektai-prioritetinems-temoms-socialine-dimensija-ir-geresnis-pasiruosimas-darbo-rinkai).  

Pirmas projektas „Aukštasis mokslas visiems – be ribų“. Juo sieksime stiprinti aukštojo mokslo socialinę dimensiją Lietuvoje, ypatingą dėmesį skiriant mažiau atstovaujamų grupių įtraukimui. Reaguojant į išliekančias kliūtis nepaisant patvirtintų nacionalinių prioritetų, projekte numatyti šie pagrindiniai veiksmai: 

1. **Analizė ir rekomendacijos**: bus atliktas tyrimas apie antrąją stojimo eilę bei socialinės dimensijos priemonių veiksmingumą. Remiantis rezultatais, bus rengiamos rekomendacijos ir vyks atvira diskusija su suinteresuotomis šalimis. 
2. **Ambasadorių tinklo kūrimas**: planuojama suburti 35 studentų (-čių) ambasadorių komandą, kuri lankysis regioninėse mokyklose, ves edukacinius užsiėmimus ir skatins moksleivius rinktis aukštąjį mokslą. 
3. **Studentų įsitraukimo skatinimas**: bus sukurtas informacinis interneto polapis, vykdoma viešinimo kampanija ir kuriamos tinklalaidės apie aukštojo mokslo prieinamumą, ypač akcentuojant prieinamumą studentams (-ėms) su negalia. 

Antras projektas „Darbas už auditorijos ribų – raktas į studijų sėkmę?“. Juo sieksime stiprinti studentų (-čių) įsidarbinimo galimybes ir skatinti akademinį potencialą, glaudžiau bendradarbiaujant su socialiniais partneriais ir aukštosiomis mokyklomis. 

Pagrindinės projekto kryptys: 

1. **Studentų (-čių) darbo analizė ir tyrimai**: bus atliktas kiekybinis tyrimas (apklausiant bent 1500 studentų (-čių)), analizuojant jų darbinę patirtį, praktikos kokybę ir įgūdžių trūkumus. Taip pat vyks kokybinės dirbtuvės trijuose miestuose apie studijų ir darbo derinimo iššūkius. 
2. **Įsidarbinimo galimybių gerinimas**: organizuojamos kontaktų mugės su darbdaviais (-ėmis), seminarų sesijos apie darbo rinką, praktinių įgūdžių dirbtuvės (CV rašymas, interviu atlikimas, laiko planavimas) bei reguliarūs naujienlaiškiai apie darbo galimybes. 
3. **Akademinės karjeros skatinimas**: vykdoma informacinė kampanija apie mokslinę veiklą ir tyrėjo kelią, atnaujinama informacija apie akademinę veiklą, buriami vietiniai ir tarptautiniai mentoriai, rengiami jų susitikimai su studentais. 
