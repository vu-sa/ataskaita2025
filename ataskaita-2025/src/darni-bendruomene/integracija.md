# Studentų integracija

## Kuratorių ir mentorių programa

2024 m. kuratorių ir mentorių programoje aktyviai veikė **242 kuratoriai
(-ės)**, iš kurių **200** dalyvavo centriniuose kuratorių mokymuose.
Siekiant efektyvesnio pasirengimo, mokymai buvo organizuoti **trimis
srautais**, iš jų vienas -- **anglų kalba**, taip įtraukiant
tarptautinius studentus (-es) į kuratorių programą. Tai žymi svarbų
žingsnį link programos tarptautinimo ir platesnės studentų (-čių) grupės
pasiekimo.

## Pirmo kurso studentų (-čių) stovyklos

**Pirmakursių stovyklos** 2024 m. buvo organizuotos **15 universiteto
padalinių**, jose iš viso dalyvavo **834 dalyviai (-ės)**. Šios
stovyklos tapo reikšmingu žingsniu siekiant sklandesnės naujų studentų
(-čių) integracijos bei bendruomeniškumo stiprinimo nuo pirmųjų studijų
dienų.

**Dvi iš šių stovyklų vyko anglų kalba**, taip sudarant palankesnes
sąlygas tarptautiniams (-ėms) studentams (-ėms) įsitraukti į
universiteto bendruomenę.

## VU SA Integracijos festivalis „Ad Astra“

2024 m. vyko penktasis VU SA integracijos festivalis „Ad Astra“, kuriame
studentams (-ėms) buvo pasiūlyta plati programa:

- 5 diskusijos aukštojo mokslo temomis,
- kontaktų mugė su VU ir VU SA organizacijomis,
- VU ir VU SA Organizacijų dirbtuvės;
- koncertas;
- bei daugybė neformalaus bendravimo galimybių.

Renginys pritraukė apie 3000 dalyvių ir tapo vienu didžiausių studentų
(-čių) įsitraukimo akcentų mokslo metų pradžioje.

# III pakopos integracija 

Kartu su VU Doktorantūros ir podoktorantūros skyriumi organizuota
centrinė doktorantų (-čių) integracijos diena, kuri šiemet vyko VU
Mokslinės komunikacijos ir informacijos centre. Jos metu vyko diksusija
su doktorantais (-ėmis) ir patirties sukaupusiais jų vadovais (-ėmis)
apie doktorantūros studijų keliamus iššūkius, patirtis. Po jos dalyviai
(-ės) galėjo užduoti rūpimus klausimus bei laisvai pasikalbėti *world
cafe* principu. Galima teigti, kad trečiosios pakopos studentų (-čių)
integracijai reikia skirti dar didesnį dėmesį, tad kitais metais pradės
veikti doktorantų (-čių) mentorystės iniciatyva, kuri turėtų padėti šios
pakopos studentams (-ėms) įveikti akademinius, administracinius ir
socialinius sunkumus.

# Nubyrėjimo prevencijos planas

VU SA prisidėjo prie VU Studentų paslaugų ir karjeros skyriaus vykdomo
**studijų sėkmės žemėlapio** kūrimo, skirto ankstyvam studijų tikslų
išsikėlimui ir studentų (-čių) nubyrėjimo mažinimui. Nors žemėlapio
implementacija į studijų procesą buvo perkelta į **2025/2026 m. m.**,
parengiamieji darbai jau pradėti.

Taip pat kartu su Studentų paslaugų ir karjeros skyriumi (SPKS) buvo
organizuotos mokymosi grupelės. Į jas užsiregistravo **43 studentai
(-ės)-mokytojai (-os)** bei **70 studentų (-čių).**

Įvyko **5 mokymosi grupelės** (Gyvybės mokslų centre - organinės
chemijos temomis, Filosofijos fakultete -- pažinimo psichologijos tema,
Šiaulių akademijoje -- Programming languages and Object-oriented
programming tema, Medicinos fakultete -- Žmogaus fiziologija,
Tarptautinių santykių ir politikos mokslų institute -- Šiuolaikinės
politikos teorija)

Ši iniciatyva orientuota į studentų (-čių) akademinės sėkmės stiprinimą
bei savitarpio pagalbos kultūros ugdymą.
