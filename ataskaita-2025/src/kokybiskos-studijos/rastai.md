# Raštai

## Pasiūlymai aukštojo mokslo politikos įgyvendinimui Lietuvoje (2024-06-05)

Vilniaus universiteto Studentų atstovybė, teikdama politinėms partijoms
pasiūlymus dėl aukštojo mokslo politikos įgyvendinimo, siūlė: plėsti
socialinę dimensiją aukštajame moksle, individualizuoti paramą
studentams (-ėms) su negalia, gerinti užsieniečių studentų (-čių)
integracijos procesus, stiprinti doktorantūros studijų kokybę, mažinti
perteklinius reikalavimus doktorantams (-ėms). Taip pat buvo siūloma
sukurti apmokėjimo už praktiką sistemą, skatinti visų pakopų studentų
(-čių) įsitraukimą į mokslinę veiklą ir užtikrinti tvarią, studentų
(-čių) poreikius atitinkančią infrastruktūrą. Pasiūlymais siekta
prisidėti prie aukštojo mokslo sistemos, kuri būtų atvira, įtrauki ir
orientuota į visų studentų (-čių) poreikius. Po rašto išsiuntimo buvome
susitikę su kelių skirtingų politinių partijų atstovais (-ėmis) aptarti
šių tematikų problematiką bei svarbiausius būtinus darbus. Taip pat
vėliau išanalizavome visų politinių partijų rinkiminių programų švietimo
dalis, įsivertinome, kurios politinės partijos atsižvelgė į siųstus
pasiūlymus. Su straipsniu galima susipažinti čia:
<https://www.vusa.lt/lt/naujiena/seimo-rinkimai-2024>

Su raštu susipažinti galite čia: [2024-06-05, Pasiūlymai aukštojo mokslo politikos įgyvendinimui Lietuvoje](https://vustudentuatstovybe.sharepoint.com/:b:/s/vieningai/EcdmzszIBhtDnL3XQoCug6cBOPxvs1wHfn4pY6VPb8viQA?e=Odryhn)

## Dėl mokslo ir studijų įstatymo Nr. XI-242 62 ir 77 straipsnio pakeitimo projekto Nr. XIVP-3802 (2024-06-12)

Vilniaus universiteto Studentų atstovybė, reaguodama į Mokslo ir studijų
įstatymo pakeitimo projektą, pateikė siūlymus ir pastabas dėl numatomų
62 ir 77 straipsnių pakeitimų. Rašte išreikšta parama siūlymui sudaryti
galimybę studentams (-ėms) pasinaudoti akademinėmis atostogomis dėl
privalomosios pradinės karo tarnybos atlikimo. Tačiau išreikštas
nepritarimas siūlymui, kuriuo privalomosios tarnybos atlikimas būtų
prilygintas praktinei veiklai, stojant į aukštąją mokyklą per antrąją
konkursinę eilę. VU SA pabrėžė, kad toks sprendimas mažintų galimybes
patekti į aukštąjį mokslą labiau pažeidžiamoms grupėms ir būtų
nesuderinamas su socialinės dimensijos stiprinimo tikslais. Po rašto
išsiuntimo VU SA Prezidentė LR Seimo Švietimo ir mokslo komiteto
posėdyje taip pat išsakė šią poziciją bei kartu su LR Seimo nare
inicijavo įstatymo pakeitimą, neįtraukiant nuolatinės privalomosios
pradinės karo tarnybos ir profesinio karo tarnybos į II-ąją konkursinę
eilę, tačiau komitete pritrūko reikiamo balsų skaičiaus tokiam
nutarimui. Tad į rašte pateiktus pasiūlymus buvo atsižvelgta iš dalies.

Su raštu susipažinti galite čia: [2024-06-12, Dėl mokslo ir studijų įstatymo Nr. XI-242 62 ir 77 straipsnio pakeitimo projekto Nr.  XIVP-3802](https://vustudentuatstovybe.sharepoint.com/:b:/s/vieningai/ESZdiOqe4ttEppe_vYnBhL0B2wPn0TeM4z-2ZqN_tu7uVQ?e=IIVhkg) 

## Dėl mokslo ir studijų įstatymo nr. IX-242 59 straipsnio pakeitimo įstatymo projekto Nr. XIVP-3793 (2024-10-02)

Vilniaus universiteto Studentų atstovybė, reaguodama į Lietuvos
Respublikos Švietimo, mokslo ir sporto ministerijos parengtą nutarimo
projektą, pateikė siūlymus dėl priėmimo proceso aukštosiose mokyklose
finansavimo. Rašte atkreiptas dėmesys į tai, kad studentai ir studentės,
stojantys (-čios) į aukštąsias mokyklas, patiria papildomų išlaidų dėl
dokumentų administravimo ir kitų su priėmimu susijusių funkcijų. Siūlyta
užtikrinti papildomą valstybės finansavimą šioms funkcijoms vykdyti, kad
stojantieji (-čios) nepatirtų papildomų mokesčių nepriklausomai nuo
studijų pakopos ar finansavimo formos. Nesant papildomam finansavimui,
siūlyta įtvirtinti aukštųjų mokyklų pareigą nereikalauti papildomo
atlygio iš stojančiųjų iš socialiai pažeidžiamų grupių. Po siūlymų
pateikimo vyko skirtingos diskusijos su interesuotomis šalimis, o dėl
besikeičiančios LR Seimo narių sudėties bei Ministerijos vadovybės, šis
klausimas buvo perkeltas kitai kadencijai.

Su raštu susipažinti galite čia: [2024-10-02, Dėl mokslo ir studijų įstatymo nr. IX-242 59 straipsnio pakeitimo įstatymo projekto Nr.  XIVP-3793](https://vustudentuatstovybe.sharepoint.com/:b:/s/vieningai/Ef9SC5Th4eBGmI-dKPAqmPcBQEJxlnG22cbwZg9Or4O_tA?e=HRn7gf) 

## Dėl XIX Vyriausybės nuostatų aukštojo mokslo srityje (2024-11-28)

Vilniaus universiteto Studentų atstovybė, reaguodama į Vyriausybės
programinių nuostatų formavimą, pateikė siūlymus dėl prioritetinių
aukštojo mokslo sričių plėtros. Rašte akcentuota socialinės dimensijos
stiprinimo, tarptautiškumo skatinimo, doktorantų (-čių) sąlygų gerinimo
ir studentų (-čių) mokslinės veiklos plėtros svarba. Pasiūlyta didinti
socialines stipendijas, gerinti priėmimo sąlygas socialiai pažeidžiamoms
grupėms, plėtoti tarpdisciplinines studijas, kurti apmokėjimo už
praktiką mechanizmus ir užtikrinti būsto nuomos kompensacijas studentams
(-ėms). Taip pat iškelta būtinybė įtraukti tarptautinius studentus (-es)
į sveikatos apsaugos sistemas ir sudaryti palankesnes sąlygas doktorantų
(-čių) finansiniam stabilumui. Po rašto išsiuntimo tvirtinta LR
Vyriausybės programos, kurioje dalis VU SA minėtų siūlymų atsispindi.

Su raštu susipažinti galite čia: [2024-11-28, Dėl XIX Vyriausybės nuostatų aukštojo mokslo srityje](https://vustudentuatstovybe.sharepoint.com/:b:/s/vieningai/ETpS5ddVaABEkxgXsjRxslkBZsTrUwNyac3GrvtKyUcNHA?e=sBQamO)

## Pasiūlymai studentų vasaros praktikos finansavimo sąlygų aprašui (2024-12-09)

Vilniaus universiteto Studentų atstovybė, reaguodama į Lietuvos mokslo
tarybos patvirtintą „Studentų vasaros praktikos finansavimo sąlygų
aprašą", pateikė siūlymus, siekdama užtikrinti didesnį atrankos proceso
skaidrumą ir lygias galimybes studentams (-ėms). Rašte siūlyta aiškiai
apibrėžti ekspertinio vertinimo kriterijus, studentų (-čių) atrankai
sudaryti ekspertines komisijas, viešinti studentams (-ėms) sprendimų
rezultatus bei suteikti studentams (-ėms) galimybę teikti apeliacijas
dėl atrankos rezultatų. Pasiūlymais siekiama stiprinti studentų (-čių)
įsitraukimą į mokslinę veiklą ir gerinti atrankos proceso kokybę. Šie
pasiūlymai buvo aptarti ir su LMT pirmininku dr. Gintaru Valinčiumi.
Sąlygų aprašas pačioje pradžioje buvo pakeistas įtraukiant ir
apibrėžiant konkrečius vertinimo kriterijus. Vėliau taip pat buvo
atsižvelgta ir į dalį kitų siūlymų.

## Dėl paramos būsto nuomai studentams (-ėms) Vilniaus miesto savivaldybėje (2024-12-13)

Vilniaus universiteto Studentų atstovybė, kreipdamasi į Vilniaus miesto
savivaldybės Jaunimo reikalų tarybą, atkreipė dėmesį į teisinio
reguliavimo trūkumus, apsunkinančius studentų (-čių) galimybes gauti
būsto nuomos kompensaciją. Rašte siūlyta kartu inicijuoti šios priemonės
perteklinių reikalavimų, kaip amžiaus riba ir būtinybė pateikti pažymą
apie bendrabučio suteikimo galimybę, peržiūrą. Išreikštas pasiūlymas
inicijuoti papildomas paramos priemones Vilniaus mieste gyvenantiems
(-čioms) studentams (-ėms). Po rašto išsiuntimo dalyvavome Vilniaus
miesto savivaldybės Jaunimo reikalų tarybos posėdyje, kurio metu buvo
diskutuota apie tokios priemonės reikalingumą. Išreikštas pasiūlymas
atlikti gilesnę ir platesnę analizę apie studentų (-čių) finansinį
raštingumą. Dėl tolimesnių pasiūlymų įgyvendinimo bendraujame su
Vilniaus miesto savivaldybės Jaunimo reikalų koordinatoriumi.

Su raštu susipažinti galite čia: [2024-12-13, Dėl paramos būsto nuomai studentams (-ėms) Vilniaus miesto savivaldybėje](https://vustudentuatstovybe.sharepoint.com/:b:/s/vieningai/ETAoPIByKDBPj22RW4Dg6bEBliR0gQlU8AQXAdvOxlrraw?e=nZ5GDr)

## Dėl siūlymų ilginti nuolatinės privalomosios karo tarnybos trukmę (2025-01-09)

Vilniaus universiteto Studentų atstovybė kartu su kitomis jaunimo
organizacijomis, reaguodama į viešojoje erdvėje pasirodžiusius siūlymus
ilginti nuolatinės privalomosios pradinės karo tarnybos trukmę, išreiškė
būtinybę pirmiausia tinkamai įgyvendinti visuotinį vyrų šaukimą pagal
galiojančią Karo prievolės įstatymo redakciją ir atkreipė dėmesį į
galimus infrastruktūros bei informuotumo trūkumus tokiam pasiūlymui
įgyvendinti. Siūlyta sprendimus priimti strategiškai, kompleksiškai ir
aktyviau įtraukiant jaunimo organizacijas į sprendimų priėmimo procesus.
Po rašto išsiuntimo susitikome su LR Krašto apsaugos ministerijos
viceministru bei turėjome diskusija su Lietuvos Kariuomenės atstovais
(-ėmis) dėl tarnybos patrauklumo jaunimo ir studentų (-čių) tarpe
didinimo.

Su raštu susipažinti galite čia: [2025-01-09, Raštas dėl siūlymų ilginti nuolatinės privalomosios karo tarnybos trukmę](https://vustudentuatstovybe.sharepoint.com/:b:/s/vieningai/ES88pF1rkhRArstg_mBbCQAB0GKFnKGpdbfGQingl3lA4g?e=kFv9N3)

## Dėl XIX Vyriausybės nuostatų aukštojo mokslo srityje ir jų įgyvendinimo (2025-01-20)

Vilniaus universiteto Studentų atstovybė, įvertinusi patvirtintą XIX
Vyriausybės programą, pateikė siūlymus dėl aukštojo mokslo politikos
įgyvendinimo priemonių. Rašte akcentuota socialinės dimensijos
stiprinimo, tarptautinių studentų (-čių) integracijos skatinimo,
doktorantų (-čių) sąlygų gerinimo bei studentų (-čių) mokslinės veiklos
skatinimo svarba. Pasiūlyta numatyti aiškias priemones tarptautinių
talentų pritraukimui, koreguoti praktikų apmokėjimo sistemą, peržiūrėti
būsto nuomos kompensacijos sąlygas studentams (-ėms) ir stiprinti
jaunųjų mokslininkų karjeros galimybes. Taip pat raginta užtikrinti
nuoseklų socialinių išmokų ir stipendijų didinimą bei dėmesys skirtas
lytinės reprodukcinės sveikatos paslaugų prieinamumui bei rezidentūros
studijų vietų tvarkai. Po rašto išsiuntimo ir paskelbtų Vyriausybės
programos priemonių įgyvendinimo plano dalių, dalyvavome LR Švietimo,
mokslo ir sporto bei LR Sveikatos apsaugos ministerijos viešosiose
konsultacijose. VU SA Prezidentė konsultacijų metu išreiškė siūlymą dėl
kelių priemonių termino ankstinimo, svarbos bei formuluočių pokyčių.

Su raštu susipažinti galite čia: [2025-01-09, Raštas dėl siūlymų ilginti nuolatinės privalomosios karo tarnybos trukmę](https://vustudentuatstovybe.sharepoint.com/:b:/s/vieningai/ES88pF1rkhRArstg_mBbCQAB0GKFnKGpdbfGQingl3lA4g?e=kFv9N3)

## Dėl Lietuvos mokslo tarybos įgyvendinamo studentų (-čių) vasaros praktikos finansavimo konkurso (2025-02-04)

Vilniaus universiteto Studentų atstovybė, reaguodama į LR Seimo
Antikorupcijos komisijos prašymą, pateikė savo įžvalgas dėl Lietuvos
mokslo tarybos įgyvendinamo studentų (-čių) vasaros praktikos
finansavimo konkurso, atkreipiant dėmesį į atrankos proceso skaidrinimą,
sudarant ekspertines vertinimo komisijas, įtraukiant išorinius ekspertus
(-es) ir studentų (-čių) atstovus (-es), bei užtikrinant galimybę
studentams (-ėms) teikti apeliacijas dėl atrankos rezultatų. Akcentuota,
kad dabartinė praktika, kai sprendimą priima vienas asmuo, kelia
subjektyvumo riziką ir neatitinka skaidrumo bei lygių galimybių
principų. Po rašto išsiuntimo VU SA Prezidentė dalyvavo LR Seimo
Antikorupcijos komisijos posėdyje, kuriame įgarsino problematiką.
Lietuvos mokslo taryba prieš posėdį inicijavo tvarkos aprašo pakeitimus,
sudarant galimybes studentams (-ėms) teikti apeliacijas dėl atrankos
rezultatų.

Su raštu susipažinti galite čia: [2025-02-04, Dėl Lietuvos mokslo tarybos įgyvendinamo studentų (-čių) vasaros praktikos finansavimo konkurso](https://vustudentuatstovybe.sharepoint.com/:b:/s/vieningai/EXweZps_tIhBl_PuphO4o6YBjLRew0E2GX_6SP6sAE2upw?e=RC9vvx)

## Raštas dėl pateiktų teisės aktų projektų derinimo (2025-02-27)

Vilniaus universiteto Studentų atstovybė, išnagrinėjusi pateiktus
Lietuvos Respublikos Vyriausybės ir Švietimo, mokslo ir sporto
ministerijos teisės aktų projektus dėl valstybės finansuojamų studijų
vietų paskirstymo 2025 metams, pateikė siūlymus ir pastabas. Rašte
siūlyta padidinti Matematikos ir Fizinių mokslų studijų krypčių grupėms
skiriamų valstybės finansuojamų vietų skaičių 10 %, siekiant spręsti
chemijos, fizikos ir matematikos pedagogų (-ių) trūkumo problemą ir
stiprinti STEAM ugdymą. Taip pat išreikštas nepritarimas galiojantiems
antrosios konkursinės eilės formavimo principams, kurie, VU SA nuomone,
nesuderinami su socialinės dimensijos aukštajame moksle plėtros
siekiais.

Su raštu susipažinti galite čia: [2025-02-27, Dėl pateiktų teisės aktų projektų derinimo](https://vustudentuatstovybe.sharepoint.com/:b:/s/vieningai/EdWceSlHhtRHiSw0vlU-mdoBRgOS87OL7WuW7IkIsssqsQ?e=b39bnm)

## Raštas dėl Lietuvos Respublikos Mokslo ir studijų įstatymo Nr. IX-242 59 straipsnio pakeitimo įstatymo projekto Nr. XIVP-3793 derinimo (2025-04-08)

Vilniaus universiteto Studentų atstovybė, reaguodama į Lietuvos
Respublikos Vyriausybės ir Švietimo, mokslo ir sporto ministerijos
teikiamą įstatymo pakeitimo projektą, pateikė siūlymus dėl studijų
prieinamumo užtikrinimo. Rašte išreikštas susirūpinimas dėl galimo
studijų kainos augimo rizikos ir siūlyta teisiškai įtvirtinti aukštųjų
mokyklų įsipareigojimą nereikalauti papildomo atlygio už priėmimo
dokumentų administravimą iš stojančiųjų į visas studijų pakopas. Taip
pat pabrėžta būtinybė eliminuoti papildomas išlaidas, ypač mažiau
aukštajame moksle atstovaujamoms grupėms. Šiuo klausimu vis dar vyksta
vidinės diskusijos, laukiamas įstatymo projekto svarstymas LR Seimo
Švietimo ir mokslo komitete.

Su raštu susipažinti galite čia: [2025-04-08, Dėl Lietuvos Respublikos Mokslo ir studijų įstatymo Nr. IX-242 59 straipsnio pakeitimo įstatymo projekto Nr. XIVP-3793 derinimo](https://vustudentuatstovybe.sharepoint.com/:b:/s/vieningai/EVd-iTISN11Eg3wgKpjXjN0BDvoR3Tq2pk1RecLp2RlvAQ?e=2zExmv)
