# Nacionalinis atstovavimas

## LR Seimas

Dalyvauta aktualiuose Lietuvos Respublikos Seimo komitetų ir komisijų
posėdžiuose, svarstant su studentais (-ėmis) bei aukštuoju mokslu
susijusius klausimus, išsakant studentų (-čių) nuomonę bei teikiant
ekspertines įžvalgas.

## LR Seimo Švietimo ir mokslo komitetas (ŠMK)

Teikti siūlymai ir pastabos įstatymų pakeitimo projektams dėl Mokslo ir
studijų įstatymo: galimybės pasinaudoti akademinėmis atostogomis dėl
privalomosios pradinės karo tarnybos bei šios tarnybos prilyginimo
praktinei veiklai, stojant į aukštąją mokyklą per II-ąja konkursinę eilę
bei dėl stojimo į aukštąsias mokyklas mokesčio reguliavimo. Taip pat
kartu su LR Seimo nare buvo inicijuotas įstatymo pakeitimas dėl
socialinės dimensijos plėtros aukštajame moksle ir II-osios stojimo
eilės koregavimo, tačiau įstatymo pakeitimo projektui komitete nebuvo
pritarta.

Per ataskaitinį laikotarpį aktyviai dalyvavome ŠMK posėdžiuose,
atstovaudami studentų (-čių) interesams. VU SA Prezidentė buvo
susitikusi su ŠMK pirmininkais: prof. Artūru Žukausku (LR Seimo narys
iki 2024-11-14) bei Vaida Aleknavičiene (šios LR Seimo kadencijos ŠMK
pirmininke). Susitikimo su prof. Artūru Žukausku metu buvo aptarta LR
sesijoje numatyti klausimai, diskutuota dėl tarpkryptinių studijų
įgyvendinimo, stojimo mokesčio į aukštąsias mokyklas bei socialinės
dimensijos plėtros. Susitikime su Vaida Aleknavičiene išsakėme lūkestį
dėl doktorantūros nuostatų pokyčių, socialinės dimensijos plėtros
įgyvendinimo, apmokamų studentų (-čių) praktikų poreikio. Taip pat
diskutuota ir kitais, anksčiau ŠMK darbotvarkėje buvusiais klausimais,
kaip slaugytojos, akušerijos praktikos reguliavimas.

2025 m. gegužės mėnesį ŠMK pirmininkė komitete iniciavo diskusiją dėl
II-osios stojimo eilės kriterijų ir galimų korekcijų, atsižvelgiant į
šio klausimo prioretizavimą studentų (-čių) tarpe, taip pat komiteto
susitikime su Lietuvos mokslo taryba buvo iškeltas klausimas dėl VU SA
rašte minėtų abejonių skaidrumo proceso užtikrinimui.

## LR Švietimo, mokslo ir sporto ministerija (ŠMSM) 

Ataskaitiniu laikotarpiu prisidėta prie skirtingų klausimų kėlimo,
nagrinėjimo, dalyvauta pasitarimuose bei teikti pasiūlymai aukštajam
mokslui gerinti. Turėjome susitikimus su anksčiau ŠMSM viceministro
pareigas einančiu Justu Nugaru, ŠMSM ministrė Radvilė Morkūnaitė
dalyvavo VU SA organizuotoje diskusijoje. Turėjome susitikimą ir su ŠMSM
Studijų skyriaus vadove, diskutuojant tarpkryptinių studijų klausimu,
socialinės dimensijos plėtros prioritetų įgyvendinimo, tarptautinių
studentų (-čių) integracijos bei Valstybinio studijų fondo studentų
(-čių) projektų tvarkų klausimais. Taip pat susitikome su ministre
Raminta Popoviene ir viceministre Regina Valutyte. Susitikime su nauja
ministerijos vadovybe buvo diskutuota dėl socialinės dimensijos plėtros
aukštajame moksle, II-osios konkursinės eilės pokyčio svarbos, studentų
(-čių) su negalia tikslinės paramos, tarptautinių studentų (-čių)
integracijos ir doktorantų (-čių) socialinių garantijų užtikrinimo.
Daugiau informacijos apie susitikimą:
<https://www.vusa.lt/lt/naujiena/vu-sa-siulymai-lr-svietimo-mokslo-ir-sporto-ministerijai.>

VU SA taip pat dalyvavo ŠMSM organizuojamose viešosiose konsultacijose
dėl Vyriausybės programos priemonių įgyvendinimo plano. Išsakyti keli
pasiūlymai, į kurių dalį buvo atsižvelgta.

Per šį laikotarpį startavo ir ŠMSM darbo grupė dėl Vyriausybės programos
priemonių įgyvendinimo plano veiksmo, siekiant parengti tarptautinių
studentų (-čių) pritraukimo modelį, skatinant Lietuvos aukštojo mokslo
žinomumą užsienyje, užtikrinant Lietuvoje studijuojančių užsieniečių
kultūrinę, socialinę ir ekonominę integraciją bei apimant migracijos
procedūrų tobulinimą, siekiant užtikrinti kvalifikuotų specialistų
rengimą prioritetiniuose sektoriuose. Darbo grupė tik pradėjo savo
darbą, bet tikimasi per ateinančius metus sukurti visą pritraukimo ir
integracijos modelį.

Be veiklos darbo grupėse, taip pat:

- Pateikta reakcija dėl teisės aktų derinimo (daugiau prie skilties
  Raštai)
- Dalyvauta diskusijose dėl Europos laipsnio diplomo (European degree)
  bei studentams (-ėms) nešančios naudos, turint tokio tipo diplomą.

## Lietuvos Respublikos Krašto apsaugos ministerija (KAM)

Užmezgėme artimesnį bendradarbiavimą su LR Krašto apsaugos ministerija.
Per šį laikotarpį dalyvavome susitikime su LR KAM viceministru Tomu
Godliausku, aptariant svarbiausius klausimus bei pasiūlymus, liečiančius
jaunimo ir studentų (-čių) dalyvavimą ir prisidėjimą prie krašto
apsaugos. Susitikimo metu išsakėme pasiūlymą inicijuoti bazinių-karinių
įgūdžių kursų organizavimą, skirti daugiau dėmesio mobilizacijos ir
pilietinio pasipriešinimo mokymams, organizuojant juos ne tik
regionuose, bet ir didesne apimtimi. Taip pat išsakytas siūlymas LR KAM
dalyvavimui išmaniųjų praktikų (smart-praktikos) programoje Vilniaus
universitete. Vėliau šiuo klausimu su ministerijos atstovais palaikėme
artimesnį kontaktą.

Per ataskaitinį laikotarpį taip pat su kitomis jaunimo nevyriausybinėmis
organizacijomis išsiuntėme raštą ministerijai dėl privalomosios pradinės
karo tarnybos ilginimo (žr. Prie skilties Raštai).

## LR Socialinės apsaugos ir darbo ministerija (SADM) 

Užmegztas ryšys su LR SADM dėl tarptautinių studentų (-čių) integracijos
galimybių. Diskutuota apie galimybes sukurti papildomą informacinį
tinklapį tarptautiniams studentams (-ėms), kuriame būtų patalpinta
informacija apie galimas praktikos ir darbo vietas. Kalbantis su
Užimtumo tarnyba aptarta galimybė skatinti darbdavius kurti lankstesnes
darbo vietas tarptautiniams studentams (-ėms) bei iškelti privalomojo
sveikatos draudimo bei lietuvių kalbos mokymo sistemos trūkumo
klausimai.

## LR Sveikatos apsaugos ministerija (SAM) 

LR SAM buvo siųsti VU SA pasiūlymai Vyriausybės programos priemonių
įgyvendinimo planui, skiriant didesnį dėmesį higienos ir kontracepcijos
priemonių stendų įrengimui aukštosiose mokyklose bei studentų (-čių)
apgyvendinimo patalpose bei įtraukiant šias priemones į kompensuojamųjų
priemonių sąrašą. Lygiagrečiai buvo siūloma atlikti išsamią regioninių
gydymo įstaigų analizę, didinti valstybės finansuojamų rezidentūros
vietų skaičių bei numatyti bendrą tvarką dėl rezidentūros ciklų atlikimo
kitose rezidentūros bazėse bei plėtoti paskatų sistemą rezidentams
(-ėms), pasirinkusiems (-ioms) regione esančias sveikatos įstaigas.
Dalis pasiūlymų atsispindėjo ir patvirtiname LR Vyriausybės programos
priemonių įgyvendinimo plane.

Taip pat buvo dalyvauta Nacionalinės sveikatos sistemos specialistų
rengimo valstybinio užsakymo formavimo komitete, siekiant pateikti
rekomendacijas dėl galimų studijų vietų skaičiaus.

Į LR SAM buvo kreiptasi ir dėl kalio jodido tablečių dalinimo studentams
(-ėms), neregistruotiems Vilniaus miesto savivaldybėje ir aplink,
kadangi anksčiau galimybės nemokamai gauti kalio jodido tabletes
studentai (-ės) neturėjo. Nuo šių metų nemokamas kalio jodido tabletes
vaistinėse galės pasiimti ir studentai (-ės) pagal išrašytą el. receptą.

## Studijų kokybės vertinimo centras (SKVC)

Studijų kokybės vertinimo centras (SKVC) -- skatina aukštųjų mokyklų
veiklos kokybę per išorinį vertinimą, užsienyje įgytų kvalifikacijų,
suteikiančių teisę į aukštąjį mokslą, bei aukštojo mokslo kvalifikacijų,
vertinimą, teikia informaciją Centro veiklos klausimais bei vykdo kitas
funkcijas.

Ataskaitiniu laikotarpiu VU SA atstovai ir atstovės dalyvavo SKVC
surengtame studentų forume, kuriame kartu su kitų Lietuvos aukštųjų
mokyklų studentų (-čių) atstovais (-ėmis) diskutuota apie iššūkius, su
kuriais susiduria studentai (-ės), ir lūkesčius, siekiant kokybiškų
studijų ir joms pritaikytos aplinkos. Susitikime VU SA Prezidentė
pristatė VU SA aktualijas, išskyrė pagrindines problematikas: 3-iosios
pakopos studentų (-čių) studijų proceso kokybė, studentų (-čių)
mokslinės veiklos skatinimas, tarpkryptinių studijų teisinio
reglamentavimo trūkumai, akademinės etikos klausimai, studentų (-čių)
integracija ir studentų (-čių) įsitraukimo į sprendimų priėmimus
aukštojoje mokykloje svarba bei eiga.

Taip pat VU SA atstovai (-ės) turėjo susitikimą su SKVC administracija,
kurio metu buvo diskutuota apie tarpkryptines studijas, išorinį studijų
krypčių vertinimo modelį, studentų (-čių) įtraukimą į studijų vertinimo
procesą ir studentų (-čių) praktikų kokybės užtikrinimą. Plačiau
susipažinti su susitikimo metu aptartais klausimais galite čia:
<https://www.vusa.lt/lt/naujiena/susitikimas-su-skvc-apie-studiju-kokybes-ir-tobulinimo-procesus>

Ataskaitiniu laikotarpiu aktyviai dalyvauta ir SKVC darbo grupėje dėl
tarpkryptinių studijų krypties aprašo:

Studentų (-čių) atstovė -- Klėja Merčaitytė.

Suburta darbo grupė Švietimo, mokslo ir sporto ministrei bei
suinteresuotoms šalims derinimui pateikė tarpkryptinių studijų krypties
aprašą, kuris apibrėžtų ir leistų aukštosioms mokykloms rengti
integralumo požymiu pasižyminčias tarpkryptines studijas.

## Akademinės etikos ir procedūrų kontrolieriaus tarnyba 

Ataskaitiniu laikotarpiu turėjome du susitikimus su Akademinės etikos ir
procedūrų kontroliere. Susitikimų metu buvo aptarti dirbtinio intelekto
naudojimo ir reglamentavimo iššūkiai. Kartu diskutavome ir apie
akademinės etikos prevencijos svarbą aukštosiose mokyklose, priemones ir
įrankius, reikalingus prevencijos užtikrinimui. Taip pat, atlikus VU SA
akademinės etikos nusižengimų tyrimą, pristatėme jo rezultatus.
Diskutavome ir dėl platesnių bendradarbiavimo galimybių, gegužės mėnesio
pabaigoje ruošiamės kartu pasirašyti memorandumą, suteikiant galimybę
studentams (-ėms) prisijungti į mokymus apie akademinę etiką ir etišką
dirbtinio intelekto naudojimą.

## Lietuvos universitetų rektorių konferencija (LURK)

Ataskaitiniu laikotarpiu aktualiais klausimais įsitraukta į Lietuvos
universitetų rektorių konferencijos posėdžius. Laukiama LURK darbo
grupės dėl karo specialistų rengimo, kurioje bus ir VU SA atstovas (-ė).

## Lietuvos mokslo taryba (LMT) 

Ataskaitiniu laikotarpiu buvo inicijuotas susitikimas su LMT pirmininku
Gintaru Valinčiumi, siekiant aptarti vasaros praktikų paraiškų teikimo
procesus (vertinimą ir atrankos kriterijus). Išsakytas lūkestis
platesniam skatinimo priemonių sukūrimui, siekiant sukurti platesnes
sąlygas studentų (-čių) mokslinių konferencijų finansavimui bei
stengiantis į mokslines veiklas įtraukti ir studentus (-es), turinčius
(-ias) negalią. Taip pat pateiktas raštas su siūlymais koreguoti
studentų (-čių) mokslinių vasaros praktikų procesą. Į dalį pasiūlymų
buvo atsižvelgta. Nuo šiol studentai (-ės), dalyvaujantys konkurse bus
vertinami pagal iš anksto numatytus kriterijus, turės galimybę
pasižiūrėti savo įvertinimą bei pateikti apeliaciją dėl vertinimo.

# Atstovavimas miesto lygmeniu

## Vilniaus miesto savivaldybė ir Jaunimo reikalų taryba (JRT) 

Ataskaitiniu laikotarpiu Vilniaus miesto savivaldybės JRT buvo VU SA
inicijuotas klausimas dėl naktinio viešojo transporto sugrąžinimo į
Vilniaus gatves, atitinkamais maršrutais, apimančiais studentų (-čių)
akademinių ir gyvenamųjų miestelių pasiekiamumą. Taip pat keltas
klausimas dėl studentų (-čių) apgyvendinimo situacijos mieste bei
paramos priemonių būsto nuomai. Šiuo klausimu nuspręsta inicijuoti
platesnės apimties tyrimą ir sugrįžti prie šio klausimo naujoje JRT
sudėtyje.

## International house Vilnius

Ataskaitiniu laikotarpiu buvo dalyvauta naujoje Vilniaus universiteto iniciatyvoje “VU pusryčiai” kurių tikslas dalintis gerosiomis praktikomis bei gauti grįžtamąjį ryšį apie esamus ir būsimus procesus skatinant tarpinstitucinį bendradarbiavimą.  VU SA atstovėms dalyvaujant iniciatyvoje, kurios tema - užsienio studentų (-čių) intergacija, buvo susipažinta su atstovėmis iš užsieniečiams konsultavimą bei paslaugas teikiančia iniciatyva “International house Vilnius”. Po susipažinimo buvo inicijuotas susitikimas, kurio metu buvo pasidalinta “International House Vilnius” strategija bei aptartos bendradarbiavimo galimybės. Susitikimo metu buvo aptarti dabartiniai iššūkiai susiję su užsienio studentų (-čių) integracija, praktikos bei karjeros galimybėmis. Po susitikimo sutarta, jog yra poreikis plėsti komunikaciją apie užsienio studentų (-čių) praktikos ir karjeros galimybes bei pasitelkti esančias užsieniečių bendruomenes Vilniuje, jog studentai (-ės) atvykę turėtų savo kultūrinę bendruomenę kaip atramą. Aptarti tolimesni integracijos procesai, kurie galėtų būti įtraukti į universiteto integracijos tinklelį.
